Pe fondul suspendării în totalitate a activităților publice, a scăzut ponderea celor care ies din casă în această perioadă. De asemenea, scade gradul de încredere în ceilalți cu privire la respectarea restricțiilor de mișcare.

Peste trei sferturi dintre participanții la studiu (76%) spun că respectă în totalitate indicațiile transmise de Guvern și de Comitetul Național pentru Situații de Urgență cu privire la epidemia de COVID – 19.

Respondenții de peste 65 de ani (81%) și cei cu educație ridicată (84%) susțin, în proporții mai ridicate decât alte categorii, că respectă indicațiile în totalitate. 23% dintre participanții la studiu spun că respectă, parțial, aceste indicații.

Aproape 6 din 10 români spun că au respectat, în totalitate, indicația de a rămâne la domiciliu în aceste zile, 37% au respectat-o parțial, iar 3% spun că nu au respectat-o deloc.

Femeile, vârstnicii peste 65 de ani și respondenții cu educație crescută sunt cei în rândul cărora proporția celor care au respectat în totalitate indicația de a rămâne la domiciliu este mai ridicată.

39% dintre participanții la studiu declară că au ieșit într-un loc public în ultimele trei zile (începând cu 18 martie), în scădere cu 10 puncte procentuale față de studiul similar realizat în urmă cu o săptămână.

Cea mai ridicată pondere se regăsește în rândul persoanelor între 36 și 50 de ani. În continuare, cumpărăturile reprezintă activitatea cea mai frecventă pentru care au ieșit românii din casă (68% în studiul curent față de 53% în studiul realizat în perioada 16-17 martie 2020), urmată de muncă.

Crește proporția românilor care cred că ceilalți oameni nu respectă recomandările pe perioada stării de urgență: 46% dintre români (față de 36% în perioada 16 – 17 martie 2020) cred că majoritatea oamenilor din localitățile lor nu respectă recomandările autorităților privind conduita, în această perioadă.